{
  "出版年": "2009",
  "出版者": "翰林出版事業股份有限公司",
  "年級別": "五上",
  "文類": "翰林",
  "書名": "臺語第9冊",
  "書寫系統": "漢字",
  "資料": [
    {
      "段": [
        [
          "作家杏林子，本名號做劉俠。伊佇十二歲的時陣，得著一種真歹醫的病。",
          "Tsok4-ka1 hing7-lim5-tsu2, pun2-mia5 ho7-tso3 Lau5 Kiap4. i1 ti7 tsap8-ji7 hue3 e5 si5-tsun7, tit4 tioh8 tsit8 tsiong2 tsin1 phainn2 i1 e5 penn7."
        ],
        [
          "長期受病疼拖磨的劉俠，非常堅強。伊講，人生只要有愛。有信心、有向望，擱較大的苦難也承受會起。伊這款勇敢的精神，予人欽佩。",
          "Tng5-ki5 siu7 penn7-thiann3 thua1-bua5 e5 Lau5 Kiap4, hui1-siong5 kian1-kiong5. i1 kong2, jin5-sing1 tsi2-iau3 u7 ai3.u7 sin3-sim1,u7 ng3-bang7, koh4-khah4 tua7 e5 khoo2-lan7 ia7 sing5-siu7 e7 khi2. i1 tsit4 khuan2 iong2-kam2 e5 tsing1-sin5, hoo7 lang5 khim1-pue7."
        ],
        [
          "劉俠認真寫冊，鼓勵逐家疼惜性命；為著關懷社會，伊擱設立伊甸基金會，來照顧破相的人。",
          "Lau5 Kiap4 jin7-tsin1 sia2-tsheh4, koo2-le7 tak8-ke1 thiann3-sioh4 senn3-mia7; ui7 tioh8 kuan1-huai5 sia7-hue7, i1 koh4 siat4-lip8 I1-Tian7 ki1-kim1-hue7, lai5 tsiau3-koo3 phua3-siunn3 e5 lang5."
        ],
        [
          "劉俠，伊敢若是烏暗中的一葩燈火。",
          "Lau5 Kiap4 , i1 ka2-na2 si7 oo1-am3 tiong1 e5 tsit8 pha1 ting1-hue2."
        ]
      ],
      "篇名": "第一課  烏暗中的一葩燈火"
    },
    {
      "段": [
        [
          "目睭金金，看妳若一堵牆仔倒落去，阮的心肝足毋甘。",
          "Bak8-tsiu1 kim1-kim1, khuann3 li2 na2 tsit8 too2 tshiunn5-a2to2--loh8—khi3, guan2 e5 sim1-kuann1 tsiok4 m7-kam1."
        ],
        [
          "妳對遙遠的所在，來到美麗的臺灣。阮，驚妳思念故鄉，阮，驚妳孤單寂寞，將妳嫁予「林旺阿公」做牽手，希望恁幸福擱快樂。",
          "Li2 tui3 iau5-uan2 e5 soo2-tsai7, lai5-kau3 bi2-le7 e5 tai5-uan5. guan2, kiann1 li2 su1-liam7 koo3-hiong1, guan2, kiann1 li2 koo1-tuann1 tsik8-bok8, tsiong1 li2 ke3 hoo7 'Lim5 Ong7 a1-kong1' tso3 khan1-tshiu2, hi1-bang7 lin2 hing7-hok4 koh4 khuai3-lok8."
        ],
        [
          "妳，長長的鼻仔若水管，捲咧捲咧，足古錐。",
          "Li2, tng5-tng5 e5 phinn7-a2 na2 tsui2-kong2, kng2--leh4 kng2--leh4, tsiok4 koo2-tsui1."
        ],
        [
          "妳，大大的耳仔若葵扇，搧咧搧咧，足趣味。",
          "Li2, tua7-tua7 e5 hinn7-a2 na2 khue1-sinn3, iat8--leh4 iat8--leh4, tsiok4 tshu3-bi7."
        ],
        [
          "妳，懸懸的聲音若水螺，叫咧叫咧，足好聽。",
          "Li2, kuan5-kuan5 e5 siann1-im1 na2 tsui2-le5, kio3--leh4  kio3--leh4, tsiok4 ho2-thiann1."
        ],
        [
          "妳無反悔嘛無怨恨，陪阮行過五十个年冬。",
          "Li2 bo5 huan2-hue2 ma7 bo5 uan3-hin7, pue5 guan2 kiann5-kue3 goo7-tsap8 e5 ni5-tang1."
        ],
        [
          "如今，妳若一堵牆仔倒落去，毋過，妳的形影，阮[會+勿]共妳放[會+勿]記。馬蘭，阮永遠思念妳！",
          "Ju5-kim1,li2 na2 tsit8 too2 tshiunn5-a2to2--loh8-khi3, m7-koh4, li2 e5 hing5-iann2, guan2 be7 ka7 li2 pang3 be7-ki3. Ma2 Lan5, guan2 ing2-uan2 su1-liam7--li2!"
        ]
      ],
      "篇名": "第二課  馬蘭，阮永遠思念妳"
    },
    {
      "段": [
        [
          "風颱來矣！",
          "Hong1-thai1 lai5-- a7!"
        ],
        [
          "規暝攏聽著風雨佮物件落落去的聲音，予人足驚惶。",
          "Kui1-me5 long2 thiann1 tioh8 hong1-hoo7 kah4 mih8-kiann7 lak4--loh8-khi3 e5 siann1-im1, hoo7 lang5 tsiok4 kiann1-hiann5."
        ],
        [
          "風颱過去矣，厝邊隔壁有的咧掃糞埽、清水溝，有的咧扶倒去的樹仔……。齊心共力，清理家園佮社區。",
          "Hong1-thai1 kue3-khi3--a7, tshu3-pinn1-keh4-piah4 u7-e5leh4sau3 pun3-so3, tshing1 tsui2-kau1, u7-e5 leh4 hu5 to2-khi3 e5 tshiu7-a2 ……. tse5-sim1 kiong7-lik8, tshing1-li2 ka1-hng5 kah4 sia7-khu1."
        ],
        [
          "電視一直咧報導，這擺風颱，有的所在山崩去、有的所在厝倒去，也有的所在田園予大水沖去……，災情非常嚴重。",
          "Tian7-si7 it4-tit8 leh4 po3-to7, tsit4pai2 hong1-thai1, u7-e5 soo2-tsai7 suann1 pang1--khi3, u7-e5 soo2-tsai7 tshu3 to2-khi3, ia7 u7-e5 soo2-tsai7 tshan5-hng5 hoo7 tua7-tsui2 tshiong5-khi3……, tsai1-tsing5 hui1-siong5 giam5-tiong7."
        ],
        [
          "咱若有法度，予風颱干但帶來雨水，解除洘旱，[愛+勿]帶來災害，按呢臺灣就會永遠美麗佮富裕。",
          "Lan2 na7 u7 huat4-too7, hoo7 hong1-thai1 kan1-ta1 tua3 lai5 hoo7-tsui2, kai2-ti5 kho2-uann7, mai3 tua3 lai5 tsai1-hai7, an2-ne1 tai5-uan5 tio7 e7 ing2-uan2 bi2-le7 kah4 hu3-ju7."
        ]
      ],
      "篇名": "第三課風颱"
    },
    {
      "段": [
        [
          "佇百外年前，有一个二十八歲的加拿大宣教師，坐船來到臺灣，將伊的一生奉獻予這塊土地。伊就是馬偕紀念病院的創辦人－馬偕博士。",
          "Ti7 pah4-gua7 ni5-tsing5, u7 tsit8 e5 ji7-tsap8-peh4 hue3 e5 ka1-na2-tai7 suan1-kau3-su1, tse7-tsun5 lai5-kau3 Tai5-uan5, tsiong1 i1 e5 it4-sing1 hong7-hian3 hoo7 tsit4 te3 thoo2-te7. i1 tio7-si7 Ma2 Kai1 ki3-liam7 penn7-inn7 e5 tshong3-pan7-jin5,Ma2 Kai1 phok4-su7."
        ],
        [
          "來到臺灣以後，馬偕博士認真學臺灣話，免費替人看病、挽喙齒。佇寒熱仔病流行的時陣，伊的藥仔醫好足濟人。",
          "Lai5-kau3 tai5-uan5 i2-au7, Ma2 Kai1 phok4-su7 jin7-tsin1 oh8 tai5-uan5-ue7, bian2-hui3 the3 lang5 khuann3-penn7, ban2 tshui3-khi2. ti7 kuann5-jiat8-a2-penn7 liu5-hing5 e5 si5-tsun7, i1 e5 ioh8-a2 i1 ho2 tsiok4 tse7 lang5."
        ],
        [
          "馬偕博士佇臺灣二十九冬，創辦病院，嘛設立學校，培養人才，是一个真正疼惜臺灣的人。",
          "Ma2 Kai1 phok4-su7 ti7 tai5-uan5 ji7-tsap8-kau2 tang1, tshong3-pan7 penn7-inn7, ma7 siat4-lip8 hak8-hau7, pue5-iong2 jin5-tsai5, si7 tsit8 e5 tsin1-tsiann3 thiann3-sioh4 tai5-uan5 e5 lang5."
        ]
      ],
      "篇名": "第四課  疼惜臺灣的人"
    },
    {
      "段": [
        [
          "踏入蘇澳白米社區木屐村的木屐展覽館，就聽著「攲攲硞硞」的木屐聲，真好耍。",
          "Tah8 jip8 soo1-o3 peh8-bi2 sia7-khu1 bak8-kiah8 tshuan1 e5 bak8-kiah8 tian2-lam2 kuan2, tio7 thiann1 tioh8 'khi1-khi1-khok8-khok8' e5 bak8-kiah8 siann1, tsin1 ho2-sng2."
        ],
        [
          "較早，白米社區的環境無好，為著改善生活，村民就同齊想出一个辦法，創造地方的特色。",
          "Khah4-tsa2, peh8-bi2 sia7-khu e5 khuan5-king2 bo5 ho2, ui7 tioh8 kai2-sian7 sing1-uah8, tshuan1-bin5 tio7 tang5-tse5 siunn7 tshut4 tsit8 e5 pan7-huat4, tshong3-tso7 te7-hng1 e5 tik8-sik4."
        ],
        [
          "[人+因]倩師傅指導做各種木屐；用合作社的方式，開設木屐展覽館，介紹木屐的歷史佮故事。",
          "In1 tshiann3 sai1-hu7 tsi2-to7 tso3 kok4-tsiong2 bak8-kiah8; iong7 hap8-tsok4-sia7 e5 hong1-sik4, khai1-siat4 bak8-kiah8 tian2-lam2 kuan2, kai3-siau7 bak8-kiah8 e5 lik8-su2 kah4 koo3-su7."
        ],
        [
          "即馬，每一工攏有足濟人來木屐村參觀。逐家攏欣羨，這是一个好所在。",
          "Tsit4-ma2, mui2 tsit8 kang1 long2 u7 tsiok4 tse7 lang5 lai5 bak8-kiah8 tshuan1 tsham1-kuan1. tak8-ke1 long2 him1-sian7, tse1 si7 tsit8 e5 ho2-soo2-tsai7."
        ]
      ],
      "篇名": "第五課  這是一个好所在"
    }
  ]
}
